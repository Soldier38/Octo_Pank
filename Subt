Потужні можливості вибору засобів, потрібних для конкретного висловлювання,

пропонує граматичне багатство української мови. Кожній частині мови властиві певні стилістичні засоби.

Це пов’язано з тим, що слова вживають у різних стилях з неоднаковою частотністю, 

наприклад, в офіційно-діловому стилі найбільше іменників, а з вигуків продуктивною є лише певна частина 

етикетних формул. У розмовному стилі більше дієслів, що можна пояснити економією мовленнєвих зусиль — 

робимо акцент на дії, прагнемо сказати більше, використовуючи менше слів за короткий проміжок часу, 

порівняймо: «Працівник виконав доручення й наголосив на продовженні роботи» і «Зроблено. Працюю далі». 

Крім того, кожна частина мови має граматичні особливості, 

синонімічні форми — нейтральні чи стилістично забарвлені. 

Наприклад, слово «робити» можна вживати в усіх стилях, а «робИть» — 

найчастіше в розмовному й художньому, але не офіційно-діловому. 

Такі варіанти, форми слів називають 
 

морфологічними синонімами. Морфологічні синоніми — це граматичні форми слова, 

які різняться засобами граматичного значення, відтінками спільного граматичного значення 

та стилістичним уживанням.

Аналізові стилістичних особливостей частин мови ми присвятимо два заняття: це й наступне.

Розпочати пропоную з іменних частин мови. Щоб увиразнити думку про те, 

що стилістичні особливості частин мови пов’язані з вибором морфологічного синоніма, пропоную попрацювати з текстом. 

Поставте, за потреби, відео на павзу й оберіть із дужок варіанти, які, на вашу думку, 

найкраще пасуватимуть у кожному реченні тексту. Потім зіставимо наші версії. 

Маємо такий текст:
Світ такий різноманітний! Кого й чого в ньому тільки немає!

Височать великі імена (шекспірів / Шекспірів) і (шевченків / Шевченків),

але ж (сталінів / Сталінів) укупі з (гітлерами / Гітлерами) теж, на жаль, не бракує…

Урятує, скажімо, якась (лікар / лікарка) людині життя, а моєму (другу / другові)

(Андрію / Андрієві) для щастя потрібно, щоб ЗНО скасували…

Розмаїття світу може стосуватися різних аспектів. От є, наприклад, (два друга / двоє друзів). 

(Їх / їхні) погляди на одне й (те / теє) саме явище також можуть різнитися. 

Один скаже: «Склянка напівповна», а другий заперечить: 

«Я б і (рад / радий) з тобою погодитися, але буду (реалістичнішим / більш реалістичним),

бо вона таки напівпорожня».
Готові аналізувати? Почнімо з іменників.

Яскравим стилістичним засобом є власні назви, вжиті в множині. 

Додаткової виразності вони набувають, якщо написати їх із малої букви: так підкреслюємо негативне — презирливе, 

зневажливе — ставлення автора чи авторки до певних осіб чи явищ. У нашому тексті 

«Шекспірів і Шевченків» пишемо з великої букви,

а «сталінів і гітлерів» — з малої. 
 

Малу букву вживаємо й тоді, коли слово має узагальнювальне значення, 

як у словах меценат, донжуан.

У фрагменті речення «Урятує, скажімо, якась лікарка людині життя…» обираємо саме варіант «лікарка».

Нова редакція українського правопису затвердила право фемінітивів на існування.

Фемінітиви — це іменники жіночого роду, які найчастіше вживають стосовно назв професій, занять і звань. 

Фемінітиви творимо переважно за допомогою суфіксів -К, -ИЦ, -ИН від іменників чоловічого роду, 

наприклад: директорка, редакторка, дизайнерка, кравчиня, плавчиня, філологиня, поетеса або поетка.

Зауважу також, що виразні стилістичні ознаки мають іменники спільного роду: частина їх є нейтральними назвами, 

як наприклад, слова сирота, староста й подібні; невелика кількість позначена 

позитивно-співчутливими відтінками, як-от: трудяга, бідолаха, 

а більшість має негативне забарвлення, наприклад: роззява, зайда, причепа, плакса тощо.

Заміна форм роду може створювати різні експресивні відтінки: співчуття, замилування чи осуд, 

зневагу, порівняймо речення: Максиме, дитятко ти моє ріднесеньке! 

і Ох ти ж і дитятко моє тридцятирічне, Максимчику!

Повернімося до нашого тексту. 

У фрагменті речення «моєму другові Андрію для щастя потрібно, щоб ЗНО скасували» 

я вжив спочатку закінчення давального відмінка -ові — другові, а потім -ю (Андрію). 

Пригадайте: усі варіанти закінчень (-ові, -еві, -єві, -у, -ю) є нормативними, 

проте якщо в цьому відмінку поряд стоять два іменники чоловічого роду, закінчення потрібно чергувати.

Числівники переважно нейтральні з погляду стилістики, 

тому в нашому тексті можемо сказати й «два друга», і «двоє друзів»

Утім, наголошу, що в офіційно-діловому та науковому стилях перевагу надають не збірним,

 а кількісним числівникам. Яскравим стилістичним прийомом є й використання замість числівників

інших частин мови, зокрема іменників для позначення великої кількості, безлічі, як наприклад, 

у реченні: «Дивимось — коло яток людей — тьма-тьмуща, наче на Великдень».

Вибір між займенниками «їх» і «їхні» у нашому тексті має не стилістичний, а змістовий вимір. 

Займенник їх є формою родового чи знахідного відмінка множини займенника вони,

 як у словосполученнях «знаю їх, не чув їх».

У значенні присвійного займенника маємо вживати форму «їхній». 

Отже, правильний варіант нашого речення: Їхні погляди на одне й те саме явище також можуть різнитися.

Окремо зауважу, що для художнього стилю характерні нестягнені форми займенників, наприклад: 

тая, теє, тії, цяя, такая властиві художньому стилю. 

В інших стилях уживаємо стягнені форми та, те, ті, ця, така.

Тепер про прикметники. З погляду стилістики, продуктивним є аналіз прикметникових форм,

а також ступенів порівняння. Повну форму прикметників використовують у всіх стилях,

вони є стилістично нейтральними. Нестягнені форми повних прикметників, 

наприклад, добрая, добреє, добрії властиві переважно фольклору та поезії.

Сферою використання коротких прикметників на зразок ладен, дрібен, рад є фольклор, 

розмовне мовлення, поезія. Присвійні прикметники (батьків, материн) 

активно вживають у розмовному й художньому стилях, набагато рідше —

 у публіцистиці, дуже рідко — в інших стилях. 

Отже, у нашому тексті правильними є обидва варіанти

«Я б і рад з тобою погодитися» та «Я б і радий з тобою погодитися».

Обидва варіанти ступенів порівняння «реалістичнішим» і «більш реалістичним» з нашого тексту

є правильними, проте природніше вжити «реалістичнішим», адже просту форму вищого

й найвищого ступенів порівняння прикметників уживають у всіх стилях, 

вона є найуживанішою. Менш поширена складена форма ступенювання «більш реалістичним». Вона має відтінок книжності,

 отже, прийнятніша для наукового й офіційно-ділового стилів.
